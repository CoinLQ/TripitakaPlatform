p
大方廣佛華嚴經卷第一湯一
東晉天竺三藏佛陀跋陀羅等譯
世間淨眼品第一之一
如是我聞一時佛在摩竭提國寂滅道場始
成正覺其地金剛具足嚴淨衆寳雜華以爲
莊飾上妙寳輪圓滿清淨無量妙色種種莊
嚴猶如大海寳幢旛蓋光明照耀妙香花鬘
周帀圍遶七寳羅網彌覆其上雨無盡寳顯
現自在諸雜寳樹華葉光茂佛神力故令此
場地廣博嚴淨光明普照一切奇特妙寳積
聚無量善根莊嚴道場其菩提樹高顯殊特
清淨瑠璃以爲其幹妙寳枝條莊嚴清淨寳
葉垂布猶如重雲雜色寳華間錯其間如意
摩尼以爲其果樹光普照十方世界種種現
化施作佛事不可盡極普現大乗菩薩道教
佛神力故常出一切衆妙之音讃揚如來無
量功德不可思議師子之座猶如大海衆妙
寳華而爲嚴飾流光如雲周遍普照無數菩
薩大海之藏大音遠振不可思議如來光明
踰摩尼尊彌覆其上種種變化施作佛事一
p
切悉覩無所罣礙於一念頃一切現化充滿
法界如來妙藏無不遍至無量衆寳莊嚴寳
臺如來處此寳師子座於一切法成最正覺
了三世法平等智身普入一切世間之身妙
音遍至一切世界不可窮盡猶如虚空平等
法相智慧行處猶如虚空等心隨順一切衆
生其身遍坐一切道場悉知一切衆生所行
智慧日光照除衆冥悉能顯現諸佛國土普
放三世智海光明照淨境界無量光明充滿
十方不壞法雲遍覆一切以力無畏顯現無
量自在力光開方便門教化衆生悉能普現
一切衆會猶如虚空而無來去了達一切無
有自性隨順諸法平等之相一切光明普現
三世諸佛所行諸佛世界猶如大海不可思
議音聲語言悉能隨順與十佛世界微塵數
等大菩薩俱其名曰普賢菩薩普德智光菩
薩普明師子菩薩普勝寳光菩薩普德海幢
菩薩普慧光照菩薩普寳華幢菩薩普勝濡
音菩薩普淨德炎菩薩普相光明菩薩大光
海月菩薩雲音海藏菩薩德寳勝月菩薩淨
p
慧光炎自在王菩薩超趣華光菩薩無量智
雲日光菩薩大力精進金剛菩薩香炎光幢
菩薩月德妙音菩薩光明尊德菩薩與如是
等諸菩薩俱皆是盧舍那佛宿世善友一切
成就功德大海諸波羅蜜周滿普照慧眼清
淨等觀三世於諸三昧具足明淨辯才大海
深廣無盡普現諸佛功德光曜善知一切衆
生心行如應調伏以金剛智普照境界同一
法性覺慧廣大甚深智境靡不明達住於一
地普攝一切諸地功德無上智願皆已成滿
具足如來深廣密教悉得一切佛所共法皆
同如來行地德力入於一切三昧海門皆得
自在於衆生海如應示現隨其所行善能建
立善入一切諸法之海迴轉緫持如來一切
功德法海充滿其身遍遊一切佛世界海出
生一切淨土願海悉得諸佛達未來際方便
智慧一切如來坐道場者普能徃詣禮事供
養悉得一切普賢願海於諸衆生智身滿足
復有佛世界微塵數金剛力士其名曰堅固
光曜力士日光曜力士須彌華力士淨雲音
p
力士阿脩羅王力士勝光明力士樹音聲力
士師子王力士淳厚光藏力士珠髻華光力
士與如是等諸力士俱已於阿僧祇劫發大
誓願侍衛諸佛佛願行處皆已具足無量功
德皆已清淨悉行深廣三昧境界無量神力
佛所遊處無不遍至皆悉能行不可思議解
脫境界處一切衆其身殊特無能映蔽隨諸
衆生所應度者能現其身如應化之復有佛
世界微塵數諸道場神其名曰淨莊嚴神寳
積光明神吼音聲神雨衆華神莊嚴寳光神
善超香神金色雲神樂華樹神莊嚴光神與
如是等道場神俱皆於先佛造立願行復與
佛世界微塵數諸龍神俱其名曰摩尼光龍
雜莊嚴龍喜寳光龍淨身光龍香莊嚴龍寳
目光龍如是一切皆於過去不可思議阿僧
祇劫常爲如來莊嚴法堂復與佛世界微塵
數諸地神俱其名曰淨華光神善思光明神
雜華莊嚴神散寳炎神隨時樂觀神金眼勝
神毛孔散香神應時和音神如是一切皆同
德本於過去佛所普修願行復與不可思議
p
諸樹神俱其名曰雜華雲神雜種光神淨勝
光神垂莊嚴神莊嚴光神樂和音神普勝等
神華果味神如是一切皆悉成就大喜普照
復與無邊藥草神俱其名曰光炎神栴檀香
神淨光神普稱神普力神普淨神普光神愛
香神勝現神如是一切皆悉成就大悲普照
復與無量諸穀神俱其名曰勝味神華淨神
善力神勢味神根果神淨華神樂淨神淨光
神如是一切大喜成就復與無量諸河神俱
其名曰普流神勝洄澓神洪流聲神養水性
神淨海光神普愛神妙幢神勝水神海具光
神如是一切常能精勤利益衆生復與不可
思議諸海神俱其名曰寳勝光明神金剛慧
神普涌浪神雜華龍勝神寳華光明神須彌
莊嚴神海音聲神如是一切以佛無量功德
之海而自充滿復與無量阿僧祇諸火神俱
其名曰熾然光藏神熾然光輪神廣明曜神
無盡神雜寳勝神照除諸冥神炎雲光明神
如是一切悉爲衆生照除闇冥復與無量諸
風神俱其名曰無礙照明虚空神遍超勝神
p
散須彌神炎淨味神淨除味神發行大音神
樹峯華林神持世界神如是一切皆能和合
衆生令不分散復與無邊虚空神俱其名曰
普光淨勝神無邊深廣神起風神離一切障
神廣超神無對光炎神無礙力勝神最上妙
音神示現十方神如是一切心皆無垢堅固
淨妙復與無量主方神俱其名曰善住神充
滿神無量現光神光莊嚴神普轉漸行神不
惑轉神淨遊虚空神普行世間神行甚深神
如是一切皆能善照一切衆生復與無量主
夜神俱其名曰妙光神淨光神善觀衆生神
靜時堅固神方便勝具神生一切樹果神無
盡眷屬神主知樂淨遊戲神和諍神淨福具
神如是一切於助道法深重愛樂復與無量
主晝神俱其名曰現宮殿神善解安立戰場
神樂莊嚴普勝神善華香神普集勝藥神樂
見王神淨目高顯普勝神大悲豔光神光明
善照神普勝垂華神如是一切皆悉信樂正
法莊嚴復與無量阿脩羅神俱其名曰羅睺
羅王毗摩質多王睒婆利王明月王金剛堅
p
錦王大智慧力王勝集天女王如是一切悉
能降伏憍慢放逸復與無量迦留羅王俱其
名曰大勇猛力王無畏寳結王勇猛淨眼王
不退莊嚴王持大海光王持法堅固王勝根
光明王充滿普現王普遊諸方王普眼等觀
王如是一切成就方便廣潤衆生復與無量
緊那羅王俱其名曰善慧王善幢王雜華行
王離愛慢音王寳樹光明王善愛現王莊嚴
光王善華幢王勝地王勝慧王如是一切普
於衆生精勤勸發能使樂法復與無量摩睺
羅伽王俱其名曰善慧王淨端嚴音王衆妙
慧聚王燈幢王猛光王師子香熏王雜瓔珞
音王堅固樂明王如是一切普爲衆生除諸
疑網復與無量鳩槃茶王俱其名曰毗樓勒
王善修幢王足平鮮白王能除恐怖王淨須
彌林王無量淨眼王無量目門王如是一切
皆悉修習無礙法門復與無量鬼神王俱其
名曰毗沙門王大音聲王淨地王大主王炎
眼王堅固眼王莊嚴勝軍王大富淨身王須
彌力王如是一切普能勤護一切衆生復與
p
無量月身天子俱其名曰月天子曜華天子
勝流莊嚴天子樂諸世樂天子眼光天子淨
光天子普遊靜光天子星宿王天子淨覺天
子端嚴善光天子如是一切勤以智慧普發
衆生無上寳心復與無量日天子俱其名曰
日天子眼炎光天子須彌光勝天子淨寳眼
天子勇猛不退天子妙華鬘光天子寳覺天
子明眼天子勝地童天子普勝光天子如是
一切皆悉成就清淨善根常欲饒益一切衆
生復與無量三十三天王俱其名曰釋提桓
因天王普稱滿天王髻目天王寳光稱天王
樂喜天王樂念天王勝音天王淨華天王如
是一切悉皆具足清淨善業能令衆生生淨
妙處復與無量夜摩天王俱其名曰善時天
王無盡智天王妙善化天王樂樂炎天王須
彌光天王不思議慧天王齊輪天王不思議
天王月婆顏天王普莊嚴天王如是一切皆
悉勤修出生歡喜信樂知足復與無量兠率
天王俱其名曰善喜天王海樂天王勝德天
王百光明天王善眼天王寳山月天王超勇
p
月天王金剛善曜天王樂超天王如是一切
皆悉成就念佛三昧復與不可思議化樂天
王俱其名曰善化天王淨光天王最上雲音
天王妙色莊嚴天王樂智慧天王華光月天
王照方天王如是一切皆悉成就寂靜法門
調伏衆生復與無量他化自在天王俱其名
曰自在轉天王善眼天王雜寳冠天王精進
慧天王衆華香天王樂光明天王寂靜處天
王雜色輪天王智慧妙光天王大力光天王
如是一切普皆勤修自在正法復與不可思
議大梵俱其名曰尸棄大梵智光大梵善光
大梵普音大梵隨世音大梵寂靜方便妙光
大梵淨眼光大梵柔輭音大梵如是一切悉
具大慈度脫衆生照除熱惱清涼柔輭復與
無量光音天子俱其名曰樂光天子淨光天
子大音天子樂淨音天子善思音天子解脫
音天子深妙音天子無垢光天子最高淨光
天子如是一切安住喜光寂靜法門復與阿
僧祇遍淨天俱其名曰淨智王天現勝天寂
勝天須彌時天念淨眼天無上愛光天世慧
p
音天智慧熾然天樂法化心天化高天如是
一切常念衆生安住廣樂復與無量果實天
子俱其名曰法華光天淨堅固天慧光天智
慧王天普門慧眼天不轉愛天無垢淨光天
淨曜天如是一切皆悉善住寂靜意門復與
摩醯首羅天等無量淨居天俱其名曰善光
天大主天大稱光天功德淨眼天大智慧光
天不動光音天善施眼天樂大乗天普音聲
天樂稱光天如是一切已備無相平等法界
悉在如來大衆海數於一切衆生悉行平等
無量妙色皆已成就於十力中能善安住處
一切衆而不傾動隨所至方無能壞者如來
所乗常現在前離煩惱障其心清淨諸結使
山皆已摧滅覩佛姿顏無量妙色光明普照
所以者何如來徃昔於無量劫行菩薩道時
以四攝法善攝衆生於諸如來集諸善根種
種因縁方便教化立如來道深植無量如來
善根皆令安立一切智道逮得無量功德勢
力皆悉成就如來願海菩薩所行具足清淨
各隨本行皆得出要悉由如來光明照故乗
p
解脫力入如來海於佛法門悉得自在善海
摩醯首羅天於法界虚空寂靜方便光明法
門而得自在大自在稱光明天於一切法普
遊法門而得自在功德淨眼天於一切法不
生不滅方便法門而得自在大慧光天於一
切法方便智海遊光法門而得自在靜光音
天於一切禪無量喜樂普起法門而得自在
施善眼天於轉癡畏遊靜法門而得自在不
思議天於無量境界入不起法門而得自在
樂大乗天於一切法不來不去無所依住法
門而得自在普雜音天於佛境界寂靜法門
而得自在樂稱光天於無量境界法門而得
自在爾時善光海大自在天以如來神力故
觀察一切自在天衆以偈頌曰
無盡平等妙法界悉皆充滿如來身
無取無起永寂滅爲一切歸故出世
諸佛法王出世間能立無上正教法
如來境界無邊際世間自在稱無上
佛難思議無倫匹相好光明照十方
大聖世尊正教導猶如淨眼觀明珠
p
一切世間衆生類不能思議佛功德
消滅一切愚癡闇超昇無上智慧臺
如來功德難思議衆生見者煩惱滅
得見不動自在尊能生無量悅樂心
衆生大海癡蔽心爲現寂靜微妙法
能然無上智慧燈是則方便眞淨眼
如來清淨妙色身悉能顯現遍十方
此身非有無所依如是見佛眞實觀
如來音聲無罣礙應受化者無不聞
湛然不動無徃返是名善慧樂法門
一切十方無邊佛寂靜法門天人主
如來光明靡不照是莊嚴幢妙法門
佛於無邊諸劫海常求正覺悟衆生
無量方便化一切清淨廣稱如是見
復有樂業光明天王於觀一切衆生諸根法
雲法門而得自在淨堅固天於一切佛妙色
方便念觀法門而得自在樂業天王於一毛
孔見不思議諸佛國土境界法門而得自在
普門慧眼天於入普門觀察法界法門而得
自在不轉愛天於轉一切衆生處處受生法
p
門而得自在善慧光天於入一切世間境界
不可思議法門而得自在無垢淨光天於一
切衆生一切法中出要法門而得自在無垢
光天於受化者能使入佛境界法門而得自
在爾時樂業光明天王承佛神力觀察一切
果實天衆以偈頌曰
一切佛境界甚深難思議諸餘衆生類
莫能測量者如來善開導無量諸群生
能令悉願樂志求無上道佛以神通力
住世普開化一切衆生類各隨其所聞
癡惑障永除慧命淨無穢能覩諸如來
衆妙淨法海諸法眞實相寂滅無所依
如來方便力能爲衆生現如來於諸法
無性無所依而能現衆像顯相猶明燈
以諸縁譬喻方便隨所樂爲現諸如來
智慧神通力因悟各異門無量難思議
爲建正法幢令入功德海如來神通力
能於一毛孔各爲衆演說無上寂滅法
一一諸如來各爲其眷屬顯法無量門
功德之大海皆悉師子吼演說諸佛法
p
是則大智尊無上方便力十方諸佛土
一切群生類悉能爲彼現如來之正法
如來未曾有去來之異相皆令彼歡喜
不退慧境界如來爲衆生普現業報相
猶若日光照衆像靡不現又爲彼衆生
演說寂滅法令彼見眞實甚深智慧處
如來自觀察甚深微妙義隨彼衆生根
普雨甘露法爲開諸法門無量難思議
悉歸入寂滅平等眞實觀無數無量劫
廣修習大悲逮成等正覺度脫群生類
普雨甘露法隨器皆充滿如龍興慶雲
等雨於一切
復有淨智天王於觀衆生善根法門而得自
在顯妙天王於一切有覺照法門而得自在
勝妙天王於緫持辯才法門而得自在音燈
天王於樂佛出世解脫法門而得自在智炎
天王於一切衆生甚深法中能生歡喜法門
而得自在樂化天王於化菩薩功德周備入
無盡法門而得自在踊化天王於普觀無量
苦惱衆生慈悲智滿法門而得自在爾時淨
p
智天王承佛神力普觀遍淨天衆以偈頌曰
諸佛正法無障礙周滿十方無量衆
現佛境界難思議離垢法門無量海
如來處世無所依法身清淨無起滅
而能照現無量土一切悉見天中天
無量劫海修方便光明普照十方界
清淨法界如如住寂滅微妙最無上
衆生愚癡瞽心目無限輪迴生死中
如來導以清淨道開示無上最勝門
如來所乗無上道一切衆生莫能思
佛現一切妙色門善念樂觀淨眼見
佛說微妙緫持門如一切剎微塵等
調伏一切衆生故清淨慧明能照見
如來出世甚難值無量億劫時一遇
離諸難處適衆會唯佛世尊能應時
一切衆生難思議佛能悉現淨妙法
覩見如來無量德猶如明照見衆像
三世諸佛所得法教化衆生難思議
悉觀念此功德已樂法踊躍大歡喜
衆生没在煩惱海愚癡邪濁大恐怖
p
佛以慈悲究竟度見淨境界如天幢
佛放無量大光明一一光明無量佛
無數方便皆悉現化度一切衆生類
復有愛樂天子於寂靜愛樂滅衆生苦法門
而得自在妙雜光天於諸衆生心淨離垢廣
修德海法門而得自在自在音天於一切衆
生一劫所修功德於一念中出生法門而得
自在勝念智天於世間生住滅種種清淨功
德法門而得自在淨樂音天於一切菩薩在
兠率宮廣說供養法門而得自在善思音天
於一劫中說諸地義以一念頃悉能受說法
門而得自在解脫光音天於莊嚴道場法門
而得自在甚深音天於無盡神足諸功德海
法門而得自在離垢稱天於一切佛諸功德
海境界法門而得自在出淨光天於過去諸
佛願力所持歡喜功德力藏法門而得自在
爾時光音天子承佛神力遍觀光音天衆以
偈頌曰
我憶如來過去行我行供養亦憶念
如本所修清淨意佛光明故今悉見
p
如來無垢莊嚴身增長衆生清淨心
安住慈悲喜地中是名莊嚴淨法門
如來廣大方便法無量劫海所修習
彼生滅法如如相法主音聲方便門
如來神力遍十方普照無量諸佛剎
十方諸佛皆悉現勝念方便滅愚癡
無量剎海塵數佛供養恭敬生歡喜
故能斷除群生闇是名妙音勝境界
無量劫海甚彌曠說方便地無倫匹
所演妙法無窮盡心方便門得自在
如來無量自在力於念念中普示現
降神成道權無量是則名爲妙法門
佛持深廣無與等神足示現不可量
能令諸根悉清淨得住甚深微妙地
如來智慧無邊際行淨無比無罣礙
普見一切兩足尊無上離垢稱方便
於過去世菩薩時供養無量諸佛海
立大誓願難思議是故逮得無上智
復有尸棄大梵天於照現諸法入不思議法
門而得自在智光明梵於一切禪等觀寂靜
p
善住法門而得自在智光心梵於照諸法不
可思議入方便法門而得自在普音雲梵於
一切佛妙音聲海平等度入法門而得自在
應時音梵於攝伏衆生最勝法門而得自在
寂靜光梵於一切剎能起安住分別諸法法
門而得自在喜光梵於無量方便化衆生法
門而得自在堅固梵於諸法淨相住寂行法
門而得自在樂目光梵於一切有無來無去
無所依止勇猛法門而得自在柔輭音梵於
無盡法隨行普照法門而得自在爾時尸棄
大梵承佛神力遍觀一切諸大梵衆以偈頌
曰
佛身清淨常寂然普照十方諸世界
寂滅無相無照現見佛身相如浮雲
一切衆生莫能測如來法身禪境界
無量方便難思議是智慧光照法門
一佛剎塵諸法海一音演說悉無餘
此辯塵劫演不盡是名光照心法門
如來妙音深滿足衆生隨類悉得解
一切皆謂同其語梵音普至最無上
p
十方三世佛所得一切菩薩方便行
悉於如來身中現而於佛身無分別
佛身如空不可盡無相無礙普示現
所可應現如幻化神變淨音靡不周
佛身無邊如虚空智光淨音亦如是
佛於諸法無障礙猶如月光照一切
法王安住妙法堂法身光明無不照
法性如實無異相是名樂音海法門
復有自在天王於教化無量衆生藏法門而
得自在善眼光天令諸衆生得最上樂法門
而得自在雜寳冠天於解衆生無量性欲方
便法門而得自在精進善慧天於衆生分別
義法門而得自在勇妙雜音天於諸衆生慈
念觀察法門而得自在光明樂幢天於諸衆
生超出魔事法門而得自在淨境界天於諸
衆生念化法門而得自在雜色輪天於念充
滿十方諸佛法門而得自在智華妙光天於
佛功德自在覺悟充滿念隨順法門而得自
在大力光天於離世間境界法門而得自在
爾時自在天王承佛神力遍觀一切自在天
p
衆以偈頌曰
如來法身等法界普應衆生悉對現
如來法王化衆生隨順諸法悉調伏
世間一切上妙樂聖寂滅樂爲最勝
無垢妙法如來室清淨勝眼如實見
如來普照諸世間疑地枯林降法雨
衆生蒙潤疑網除是寳冠幢妙法門
如來所演一妙音廣大法海說無餘
佛以一音遍十方是名勝勇善法門
一切十方諸佛土入佛一毛猶不滿
佛以大慈如虚空是名清淨慧法門
一切衆生慢高山佛以十力碎無餘
佛慈光明照十方是名光幢妙法門
得覩如來滅癡惑淨見智慧悉充滿
永離惡趣諸恐怖是名寂境妙法門
如來毛孔悉放光隨其所應得聞法
普導衆生至善趣是名善幢妙法門
一切十方諸佛事此衆一切悉得見
如來法界滿虚空是名淨華勝法門
無量劫海諸佛國皆是最勝慧境界
p
如來於此無高心是大力幢妙法門
復有善化天王於一切法分別化法門而得
自在靜光時天於觀一切有及我眞實法門
而得自在化力光天於諸衆生離癡智慧滿
足法門而得自在雜勝天於諸佛音聲發起
一切歡喜勇猛法門而得自在念光天於一
切佛相好功德具足無盡法門而得自在踊
雲音天於淨智慧次第憶念過去無量劫法
門而得自在淨光勝天於一切衆生長養種
種功德智慧法門而得自在樂光髻天於一
切空界結跏趺坐無礙法門而得自在樂智
慧天於一切方便境界無盡力法門而得自
在華光髻天於諸衆生業行苦樂等觀法門
而得自在爾時善化天王承佛神力遍觀化
樂天衆以偈頌曰
法身於世難思議如來普現應衆生
縁性無造非眞實行業莊嚴現世間
方便求佛無所有攬之十方不可得
法身示現無眞實出生自在如是見
無量劫海修諸行斷除衆生愚癡冥
p
如來智慧甚清淨是名佛慧除癡力
一切世界妙音聲悉無能及如來音
一音遠振遍十方是名勝音妙法門
一切衆生諸功德不及如來一相福
佛德如空無邊際是名生光妙法門
三世無量劫中事世界成敗種種相
於一毛孔悉能現是名清淨無上智
求空邊際猶可得佛一毛孔無崖限
佛德如是不思議是名如來淨知見
佛於先世無量劫具滿一切波羅蜜
勤修精進無猒怠是名樂見淨法門
行業因縁難思議佛爲衆生說無餘
普現諸法淨無穢是名無上深法門
觀見如來一毛孔一切衆生悉入中
衆生亦無徃來想是名諸方照法門
大方廣佛華嚴經卷第一